Dünya nüfusu ile birlikte lojistik ve ulaştırma sektörünün önemi giderek artmaktadır. Yüksek katlı mimarinin yaygınlaşması ile birlikte metrekarede yaşayan insan ortalaması da yükselmektedir. Satın alınan ürünlerin dağıtım aşamasındaki trafik yoğunluğu, yüksek maliyetler ve karbon salınımı gibi zorlukları beraberinde getirmektedir. Yine artan talebe karşılık verebilecek tesisler kendi içerisinde mikro ulaşımlara ihtiyaç duymaktadır.  Geleneksel taşımacılık yöntemlerinin bu zorluklar karşısında yetersiz kalması yenilikçi ve verimli alternatiflerin geliştirilmesini zorunlu kılmaktadır. Bu noktada, İnsansız Hava Araçları (İHA) ile kargo taşımacılığı teslimat süreçlerini hızlandırma, maliyetleri düşürme ve karayoluyla ulaşılması zor bölgelere erişim sağlama potansiyeli ile lojistikte önemli bir çözüm sunmaktadır [1-4]. Şekil.1’ de yüksek nüfuslu bir üniversite öğrenci yurdunda ve fabrika içerisinde hava taşımacılığı temsili olarak verilmiştir.

Şekil.1 Kentsel alanda mahalle içinde, sanayi bölgesinde kapalı alanda mikro-teslimat 
Literatürde İHA’ ların konumlandırılması için çeşitli çalışmalar bulunmaktadır [5-7]. Bu çalışmalara göre farklı hiyerarşiler (merkezi (central) , altyapısız (Ad-hoc), dağıtık (distributed) ) gibi yaklaşımlar bulunmaktadır. Lokalizasyon konu başlığı altında incelenen genel çalışmalarda olduğu gibi İHA lokalizasyonunda  da radyo, ses sinyali, optik, radar, görüntü tabanlı teknikler mevcuttur. Radyo sinyallerini kullanarak konum tespit etme denilince küresel konumlandırma sistemleri (Global Positioning Systems - GPS) akla gelmektedir. Ancak İHA’ lar üzerinde halihazırda bulunan haberleşme (IEEE 802.15.4g, Lora vb.) teknolojilerini kullanarak da konumlandırma yapan uygulamalar bulunmaktadır [8, 9].
Kentsel alanlarda çalışmakta olan mevcut ticari drone kargo çözümleri, konum tespiti ve güvenli iniş operasyonları için büyük ölçüde GPS kullanmaktadır [10, 11]. Bu bağımlılık, GPS sinyalinin zayıf olduğu veya hiç alınamadığı alanlarda drone’ ların operasyonel kabiliyetini ciddi şekilde kısıtlamaktadır [12]. GPS sinyallerinin kasıtlı olarak engellenmesi gibi elektronik önlemler de kritik bir zafiyet oluşturmaktadır [13]. Fabrika, hangar, depo gibi kapalı alanlarda birimler arası mikro-teslimat çalışmalarında GPS sinyalleri yetersiz kalmaktadır. Kentsel bölgelerde ve kapalı alanlarda sabit görüntünün ağırlıklı olması sebebiyle İHA’ larda harici sensörlere veya GPS verisine ihtiyaç duyulmadan, standart kameralar ve akıllı görüntü işleme teknikleri kullanılarak ortama özel tasarlanmış otonom iniş, kalkış ve sürüş gerçekleştirebilen sistemler konusundaki çalışmalar önemli bir boşluğu doldurmaktadırlar [14]. Projemiz de temel sınırlılıkları ve kısıtlamaları, sistemin yalnızca kamera tabanlı görüntü işleme tekniklerine dayalı olarak çalışmasından ve harici sensör ya da GPS verisine başvurmamasına dayanmaktadır. Proje sonucunda piste yaklaşma ve pist üzerinde stabil bir iniş ve kalkış yapacak bir “Kargo Drone” geliştirilmesi hedeflenmektedir. Geliştirilecek modelin teknik sınırları aşağıda belirtilmiştir:  
1. Pist Görünürlüğü : Sistem, iniş/kalkış yapacağı pisti ve piste yakın alanları tanımlamak için önceden belirlenmiş ve özelleştirilmiş bir simgeye ihtiyaç duymaktadır. Havadaki İHA’ nın piste yaklaşması ile pisti görebilmesi, pist simgesinin belirli büyüklükte farkedilebilir olmasını gerektirmektedir. Geliştirilen görüntü işleme algoritmaları bu özel simgenin şekil, renk ve boyut özelliklerine göre optimize edilecektir.
2. Arama Alanı Kısıtlaması: Projemizin temel odağı, pist simgesinin görüş alanına girmesinden sonraki hassas iniş/kalkış manevralarının güvenli ve doğru bir şekilde gerçekleştirilmesidir. Eğer yeterli süre kalırsa 2 nokta arası taşıma işlemi için gereken, gezdiği alanların kuşbakışı görüntüsü ile eğitilmesine de zaman ayrılacaktır.
3. Yük Taşıma Sınırı: Kargo Drone’ un üzerinde mini bir kargo yükü bulunması hedeflenmiştir. Taşınacak yükün artması ile stabil iniş/kalkışın en büyük engeli olan salınım hareketi artacaktır. Tasarladığımız sistem, lisans öğrencisi araştırma projeleri bütçesi ile alınabilecek düzeyde drone motoru ve bataryası barındıracaktır. İniş/kalkış esnasındaki yüke bağlı salınım önleyici sınırlı düzeyde olması planlanmaktadır. 
4. Test Alanı Sınırlaması: Proje kapsamında geliştirilen prototip sistemin test ve doğrulama süreçleri, güvenliğin sağlanması ve dış etkenlerin kontrol altında tutulabilmesi amacıyla ilk olarak kapalı bir alanda gerçekleştirilmesi hedeflenmiştir [9]. 
Bu araştırmanın temel sorusu şudur: 
Yalnızca standart kameralar ve görüntü işleme algoritmaları kullanılarak harici konum verisinden tamamen bağımsız bir otonom drone sistemi, değişken çevresel koşullar altında özel olarak tasarlanmış bir iniş pistini hangi doğruluk ve tekrarlanabilirlik seviyesinde tespit edebilir ve pist merkezine ne kadarlık bir hata payı ile otonom iniş gerçekleştirebilir? [15]
Bu temel soruya yanıt arayan araştırmamızın Ana Hipotezi ve bu hipotezi destekleyen Alt Hipotezleri aşağıdadır: 
   • Ana Hipotez: Geliştirilecek görüntü işleme tabanlı otonom sistem, GPS verisine ihtiyaç duymadan kameralar aracılığıyla yeterli eğitilirse; pistini yüksek başarı oranıyla tespit edecek ve drone’ un pist merkezine kabul edilebilir bir hata payı içinde hassas ve güvenli bir iniş/kalkış yapabilir. 
Alt Hipotez 1: Geliştirilen görüntü tabanlı pist tespit algoritması farklı aydınlatma koşullarında eğitilirse, eğitim kümesinde olmayan bir aydınlatma koşulunda güvenli bir iniş/kalkış yapabilir. 
Alt Hipotez 2: Pist görüntüsünün kısmen engellendiği senaryoların (üzerine yaprak düşmesi, toz vb.) eğitimi neticesinde stabil iniş/kalkış yapabilir.
Alt Hipotez 3: Pist görüntüsünün kameradan görünen büyüklüğüne bağlı olarak yükseklik tahmini yapabilir ve kapalı alanın tavanına çarpmayacak bir güvenli bir yüksekliğe erişebilir.
Bu araştırma önerisiyle literatürdeki GPS’ten bağımsız iniş sistemleri konusunda boşluğun doldurulması amaçlanmaktadır. Geliştirilecek sistem, erişilebilir donanımlar ve özgün görüntü işleme yazılımı ile tam otonom iniş kabiliyetine sahip düşük maliyetli bir Drone Kargo prototipi geliştirmeyi hedeflemektedir. 
Proje Türkiye'nin ulusal hedefleriyle doğrudan ilişkilidir. 2030 Sanayi ve Teknoloji Stratejisinde belirtilen “insansız hava araçları” ve “sensör teknolojiler” gibi kritik alanlardaki Ar-Ge'nin desteklenerek sektöre yeni nesil çözümler kazandıracağı açıkça belirtilmektedir [16]. Önerdiğimiz bu proje ile bu hedefe hizmet ederek görüntü işleme tabanlı Drone Kargo için özgün bir Ar-Ge çözümü sunmaktadır. Ayrıca stratejide belirtilen “Ar-Ge süreci tamamlanmış ürünlerin ticarileşmesi” hedefi bu projenin bir prototip geliştirme ve bunu "düşük maliyetli" bir çözüm olarak sunma amacıyla birebir örtüşmektedir. Bununla birlikte projenin Drone Kargo odağı 12. Kalkınma Planı’nın Lojistik ve Ulaştırma hedefleriyle de tam uyumludur. Planın 612.2 ve 612.5 numaralı maddeleri hava kargo süreçlerinin iyileştirilmesini ve kargo kapasitesinin daha etkin ve verimli bir şekilde kullanılmasını amaçlamaktadır. Geliştireceğimiz GPS’ten bağımsız otonom iniş teknolojisi, hava kargo operasyonlarının güvenliğini, verimliliğini ve GPS sinyalinin zayıf olduğu kentsel alanlardaki operasyonel kabiliyetini artırma potansiyeline sahiptir. Sonuç olarak bu çalışma ile geliştirilecek düşük maliyetli otonom teknolojinin, lojistik sektöründe dışa bağımlılığı azaltarak yerli üretimi artırması ve milli teknolojilerin geliştirilmesine katkı sağlaması amaçlanmaktadır.
